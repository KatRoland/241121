<!DOCTYPE html>
<html lang="hu">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Zebrapinty</title>
    <link rel="stylesheet" href="style.css">
</head>
<body>
    <div class="container">
        <header><h1>Zebrapinty</h1></header>
        <div class="content">
            <section>
                <p class="img-right"><img src="img/pinty1.jpg" alt="pinty1.jpg" title="Zebrapinty hím"> A zebrapinty <i>(Taeniopygia guttata)</i> a madarak <i>(Aves)</i> osztályának verébalakúak <i>(Passeriformes)</i> rendjébe, ezen belül a díszpintyfélék <i>(Estrildidae)</i> családjába tartozó faj.</p>
                <h2>Megjelenése</h2>
                <p >Testhossza 10 centiméter, testtömege 8–9 gramm. A hím feje oldalt gesztenyebarna, fejének első része fehér, elől és hátul függőleges fekete vonal határolja. A torok és a begy ezüstszürke, fekete hullámokkal; a mellkas fekete. A tojó többnyire szürkésbarna, szeme alatt fekete függőleges csíkkal. A farok mindkét nemnél fekete-fehér sávos. A csőr rövid, kúp alakú, ideális a magevő madár számára, a hímeknél világító piros, a nőstényeké világosabb, narancssárga. </p>
                <h2>Életmódja</h2>
                <p>E madár társas lény, a szabadban kolóniákban és tartós párkapcsolatban él. Egymagában tartani állatkínzás, kalitkában maximum két madár tartható, a nem nem számít. Több pár együtt-tartásához röpde szükséges. Tápláléka fűmagok és néhány rovar, a zöldeleséget is szereti <i>(pl. salátalevél)</i>. Az egészséges madár éberen figyeli környezetét, állandó mozgásban van: ugrál, tollászkodik, hangoskodik, fürdik és sokat eszik. Fogságban 10–12 évig is elélhet.</p>
                <h2>A zebrapinty tartása</h2>
                <p class="img-left"><img src="img/pinty2.jpg" alt="pinty2.jpg" title="Zebrapinty tojó">Annak ellenére, hogy már 1817-ben leírták és nem sokkal utána már tartották is fogságban, a madár a 19. század során nem számított gyakori kalitkamadárnak. Közkedveltsége a 20. században indult meg és mára a leggyakrabban tartott díszpintyfajjá lett. Ausztrália 1960-ban betiltotta az országból a madárkivitelt, így azóta nem kerültek vadon befogott madarak a zebrapintyek közé.</p>
                <p>A zebrapinty mára domesztikált állatnak tekinthető. A tenyésztés során létrejöttek a vadszínűtől eltérő színű formák is, ezek közül a fehér színű a leginkább elterjedt.</p>
                <p>A díszállat-kereskedések a változatos formájú, anyagú, színű és méretű kalitkákat kínálnak. A választásnál figyelembe kell venni, hogy a zebrapinty nagy mozgásigényű, ezért egy párnak a minimálisan 50x40x30 cm-es kalitka javasolható. Ideális esetben a kalitka téglalap alakú, magassága kisebb legyen, mint a hossza.</p>
                <p>Mivel a pintyek igen csak szemetelnek, ezért előnyös lehet az üvegbetétes kalitka. Praktikus továbbá, ha a kalitka alja tálcás, így könnyebben tisztítható. Hozzá kell tenni, hogy szinte már az összes mostanság kapható kalitka ilyen.</p>
                <p>Az ajtónak akkorának kell lennie, hogy be tudjunk nyúlni, és könnyen meg tudjuk fogni szükség esetén a madarakat. Szükséges továbbá egy másik nyílás is, ahová a fürdetőt tudjuk felhelyezni, illetve egy harmadik, ahová a zebrapinty fészkét tudjuk illeszteni.</p>
                <p>Ha mégsem kalitkába, hanem röpdében vagy madárszobában tartjuk a pintyeket, figyelni kell arra, hogy ne zsúfoljuk túl az állományt. Mivel a méret ezekben az esetekben engedi, faágakat is behelyezhetünk madaraink szórakoztatására. Kalitkában pedig ülőfával oldhatjuk meg, hogy legyen hova le-és felszállniuk, illetve csak pihenniük. A röpdében vagy a madárházban más, békés természetű madarakkal együtt is tarthatjuk a zebrapintyeket.</p>
                <p>A lakásban, kalitkában tartott zebrapintyeket jó időben kihelyezhetjük a teraszra, vagy kitehetjük őket a kertbe, természetesen szélvédett, árnyékos, más háziállatok számára nem elérhető, biztonságos helyre.</p>
                <footer>
                <p class="source">Forrás: <a target="_blank" href="https://hu.wikipedia.org/wiki/Zebrapinty">wikipedia</a></p>
                </footer>
            </section>
        </div>
    </div>    
</body>
</html>